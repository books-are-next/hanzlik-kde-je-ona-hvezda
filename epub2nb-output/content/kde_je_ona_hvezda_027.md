---
title: Meteor
contentType: prose
---

<section>

Nad Prahou bezhvězdná noc  
Hodiny mezi poslední písní opilců  
a prvním štěknutím sídlištního psa  
Ninive

    (Sen: řeka mírně plynoucí  
    a nad ní skály pohádkové domy  
    Krajina líbezná a něžná  
    jako z westernu

    Ach řeka říčního kmínu  
    ach řeka  
    té divukrásně jedovaté vůně kopru  
    na chodidlech velmi dávných  
    a velmi malých dětí  
    Ninive)

Nad Prahou bezhvězdná noc  
Hodiny šepotu pokojových květin  
Hodiny úzkosti telefonních aparátů  
na lince důvěry

Nad Prahou bezhvězdná noc  
Noc bez hvězd  
Ale na obloze  
žnoucí srp měsíce  
žnoucí a žhnoucí jako živé stříbro  
v zákeřném světle fotoblesku

Ach ano pod oblohou  
zářivky zsinalé jako Čtenáři Dostojevského  
pod oblohou  
osamocené okno zasvítí do tmy  
jako něčí dlouho tajená duše  
nabízející se náhle s výkřikem  
komukoli

Nad Prahou bezhvězdná noc  
Noc chvějící se zvuky jako elektřinou  
Ozvěny vzdálených vlaků  
kvil posledního taxíku  
Šelest a lomoz Hučení krve a kol  
otírajících se o asfalt

Nad Prahou bezhvězdná noc —  
a v této chvíli  
v tomto okamžiku zdánlivě prázdném  
jako mlčení pravěkých kamenných soch  
blíží se meteor  
možná mýtický vytoužený posel  
a možná jen zrnko  
v záchvěvu kosmického vichru  
chladnoucí okuje odlétlá vesmíru  
od hydraulické kovadliny bohů

Nad Prahou bezhvězdná noc  
Prolétá meteor  
jenž po dopadu zemře  
v zoufale vyhaslý pórovitý kámen  
ale dosud letí  
zářivý jako žhnoucí srp měsíce  
jako rubínová světla na střechách  
panelových domů  
dosud srší možným poselstvím  
dosud udivuje noční pasažéry  
kteří vzrušeně sledují i blikající světla letounu  
míjejícího jejich letoun  
tušíce v nich galaktické sondy  
nebo alespoň telekomunikační družice  
kdesi ve tmě a mrazivé dálce

Nad Prahou bezhvězdná noc  
ale blíží se pátá  
a jediná hvězda Jitřenka vytryskne  
jako stříbrný výstřel  
jako hrot jehly zvoucí narkomany  
na poslední nebeskou pouť

Jediná hvězda  
daleko od měsíčního srpu  
na šedomodré obloze  
kterou náhle protne třepící se čára  
jedovaté růžových zplodin letounu  
jako neumělý chirurgický řez  
břichem nebes

Nad Prahou téměř bezhvězdná noc  
Anilínově růžová klička  
se zvolna rozplývá  
na dekadentním nebi  
plstnatí jako šípkové jehněčí rouno  
jako náznak oprátky v barvě vína rosé  
kolem měsíčního srpu  
měkce bíle klenutého  
jako dětské chodidlo

Nedokončená oprátka  
Výzva  
Ninive

Nad Prahou noc  
Meteor padá  
Bezhlavě jako do lásky  
Střemhlav jako  
do zbytečné smrti

</section>
