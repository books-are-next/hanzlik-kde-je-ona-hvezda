---
title: Večerní otázky dětí
contentType: poetry
---

<section>

Jak velkým nebeským uchem  
a na jaké vlnové délce lze slyšet  
útrpný úsměv Mony Lisy

Anebo naopak  
jakou rychlostí se rozpadá a tříští  
udivená tvář Raffaelova anděla

Proč se nám vlastně hvězdy vysmívají  
jenom z dálky Hrozí nám  
svými jehlovými prsty nebo nás zvou

A jestli půjdem jaké to tam bude  
Samá stříbrná hudba samá euforie  
anebo samé hrůzné divení

Proč zpívají hlasy z indického dávna  
o vesmírech vznikajících z věčné vody  
Co je to věčnost A jsou víly věčné

Jsou spočitatelná i stébla trávy  
I ta která se teprv narodí  
Kolik lidí už umřelo

Proč umíme kouzla jenom ve snu  
Proč je neumíme ještě zaživa  
Je země Oz čtvrtým nebo dalším rozměrem

Je písek krví kamenů  
Bolí to led když taje  
Jak jemná křídla vážek váží stín

a proč stín jako sýček houká  
jenom u dveří klinické smrti  
Proč zmizí když se umře doopravdy

Má noční můra muří nohy  
jako v pohádce A lze ty drápy zaklít  
čarovným proutkem Lze vypátrat štěstí

anebo pramen pravé živé vody  
virgulí Jaký chemický proces  
přemění slané slzy hoře v perly

Kdo nás má rád a co je to mít rád  
Máme svou lásku v genetickém kódu  
jako barvu očí a vlasů jako tvar rtů

Kam utíká čas dospělých  
a kam nás dětí  
Proč náš čas běží rychleji

Kdo se to imperativně vkrádá  
pod naše chodidla pod naše nehty  
s rytmem a tempem až se zalykáme

Kdo staví naše hrady  
tisíce metrů pod pískovištěm  
a v astrofyzikálních výškách nad ním

Kdy tady budem v bezpečí  
Kdy nás bůh  
schová pod věčné teplé kajčí peří

Kdy tady konečné začneme věřit  
vaší iluzi a svému  
biochemickému vzorci fantazie

Kdy nám dovolíte se bát  
Kdy se roztečou naše pouťové hodinky  
jako na surrealistickém plátnu

Kdy se z dětství jako vydávený oheň  
vrátíme k vám A kdy vy polykači ohně  
splynete s námi

</section>
