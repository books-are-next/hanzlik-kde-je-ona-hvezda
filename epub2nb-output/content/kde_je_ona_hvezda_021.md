---
title: "Umírání Franze Kafky v\_sanatoriu Kierling"
contentType: prose
---

<section>

Smích slunce Ticho  
Líbezné vrcholky hor  
jako na pohlednici

Právě mu přinesli jahody  
banálně svěží jako rty  
té první lásky kterou nepolíbil

A ani teď  
už nemůže polykat  
Už se jen dívá Jenom usmívá

úsměvem vlídným jako z Knihy Ester  
Vrací se domů Do Prahy  
k mramorovému stolku

v přítulném šeru Malostranské kavárny  
anebo naopak  
k šílejícímu chlorofylu

vinárny Nebozízek Z vozů lanovky  
derou se dychtivé zamilované páry  
Sníh pivní pěny pronikavě září

Monoplán Blériot zamává křídly  
nad rozsvícenou loukou v Brescii  
Italské princezny mu kynou něžnou dlaní

Tak to je tedy smrt  
Jak hezké to tu bylo s vámi  
Přesto A díky

</section>
