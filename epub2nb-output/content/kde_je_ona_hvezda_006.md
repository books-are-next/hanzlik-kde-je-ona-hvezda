---
contentType: prose
---

## Pohádka na dotek

Na dotek jiskření skleněných ker  
za lesem vlajících vlasů

Na dotek lávy Na dotek rzi  
na dotek tlení ve tmě za zrcadlem

Na dotek hrůzy řevu umírání  
na dotek proměny v kámen

Na dotek horečky na dotek jedu  
v přátelské dlani

Na dotek sirén na dotek vůní  
halucinogenních květin

Na dotek lásky  
na dotek pravdy

Dotkni se rtů té spící princezny  
a ona se rozpadne v prach
