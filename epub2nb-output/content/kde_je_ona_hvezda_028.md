---
title: "V\_nebeské tmě nad městem X"
contentType: prose
---

<section>

Je 20 hodin středoevropského času  
Nad městem prázdné olověné nebe  
v první třetině října  
V ulicích města se blíží noc  
milenců toulavých koček a hotelových barů  
vrahů a policejních hlídek  
v ulicích města  
oči oslněné neóny  
a třpytem výkladních skel  
nedohlédnou k bezhvězdnému říjnovému nebi  
nespatří červený korálek  
osaměle blikající jako krev  
která intravenózně po kapkách kane a spěchá  
prodloužit čísi jedinečný příběh

Korálek úporně bliká  
Světelné záblesky našlapují do tmy  
jako bosé dětské nohy jdoucí po špičkách  
Letadlo letí na pravidelné lince  
a letuška drmolivou angličtinou hlásí  
— Přelétáváme nad městem X

Ach ano v ulicích města  
v zákoutích parků na sedadlech aut  
ve vypůjčených garsoniérách  
i pod oblouky mostů  
milenci píší Pohádky nesčíslných nocí  
a vrazi zkoušejí břitvu o vlas

Ach ano v letounu  
tichounce bzučícím jako letní louka  
lidé se sklenkou Ballantine’s kávou a cigaretou  
pozorují město pod sebou  
ony trsy a kaskády světel  
vybuchujících zářících šířících se  
jako supernova vzplálá  
ve Velkém Magellanově oblaku

Ach ano  
v měkkých ulicích města  
i v hermetickém avionu  
milovník neklidu pouští magnetofon  
a belgická zpěvačka s dürerovskou parukou  
zpívá jako anděl dětským hláskem  
— Mama can I have that big elephant  
over there?  
Ale ovšem miláčku  
dostaneš toho velikého slona  
dostaneš cokoli  
jen budu-li já  
jen budeš-li ty

Jen budou-li světla města X

A zatímco letuščin mikrofon  
nevzrušeně překonává státní hranice  
cestující dosud vidí světla města X  
ona nezhasla nezmizela v nenávratnu  
periferie města X předala štafetu  
periferii jiného města X  
aureoly světel se lehce dotýkají  
světla si podala světlo  
jako lidé ruce

v této Evropě přeplněné sousedy  
jako letní pláž  
na této krásné zabydlené Zemi

jejíž noci nepatří vrahům  
ale milencům  
a snům

</section>
