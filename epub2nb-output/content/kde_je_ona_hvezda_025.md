---
title: "Školní výlet v\_metru"
contentType: poetry
---

<section>

Eskalátory chrlí užaslé děti  
jako orosené exponáty  
na výstavu květin

Že jsou líbezné děti sotva vědí  
ohromeny keramikou sklolamináty  
a třpytící se mědí

Vzápětí už projíždějí pod Vltavou  
Malý budoucí Hamlet  
nevěřícně kroutí hlavou plavou

ale vlak chvátá rychleji než jízda Skytů  
a jemu opravdu nad hlavou plavou  
parníky a labutě z pohádek a mýtů

Děti si ukládají dojmy jako do amfory  
a zatímco si Praha na ně chystá  
lyrický háv a barokní metafory

metro i s dětmi v kosmickém prostoru letí  
k druhému břehu řeky ke vzdáleným hvězdám  
k vzpomínkám na třetí tisíciletí

</section>
