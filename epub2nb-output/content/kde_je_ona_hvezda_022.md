---
title: Osamocení se vzdalují
contentType: poetry
---

<section>

Chodec uprostřed zimní noci  
plné vichru  
osamělý chodec uprostřed noci  
plné sápajících se spárů  
zimního vichru

vichr na ostřích zimní noci  
zoufalý vichr na ostřích noci  
plné vztahujících se dlaní  
zimního chodce

chodec ztracený ve vichrném víru  
který jej ohlušuje který jej svírá  
jako by se sténavě dral  
k jeho tlukoucímu srdci

vichr ztracený v chodcově tlukoucím srdci  
které ho spaluje které ho neopouští  
jako by chodec toužil vzlétnout  
spirálou vichru až na samé dno mrazu

Takto se doteky hledají a míjejí  
a nalézají a proplétají  
jako ozvěnou vracený smích

Do noci v člověku  
náhle jako křišťálový výstřel zazní  
vědoucí výzva umírajícího:  
— Nabízej sestře častěji víno

Umlknou telegrafní klíče  
oslepnou podmořské optické kabely  
do tajných kódů retranslačních družic  
se vplíží tma a démantový prach

Na stráni dlouze bolestivě vykvete  
hlasité mlčení —  
kolemjdoucí vzduch

</section>
