---
title: Loučení
contentType: poetry
---

<section>

Jak sladce chutná tato vodka  
studená  
jako tvůj půlnoční smích  
zde  
v letištní hale ve společnosti kočky  
jejíž oči jsou průzračné  
přízračné egyptské a uhrančivě blízké  
jejíž oči jsou tak jantarové  
že připomínají estonské náhrdelníky  
mimozemsky zářící  
na tvém dětsky opáleném těle

jenomže ona odchází  
ona to zvířátko kočka  
ona mě opouští jako ty  
jako mé opouštějí všechny mé líbezné bytosti

kráčejíce jako v písni  
jako v antické poezii Ezry Pounda  
pružnýma dívčíma nohama

Jak hořce chutná tato káva  
horká  
jako tvé nehty vříznuté do mých očí  
právě teď  
i potom když se nad naším dechem porouchá  
Geigerův-Müllerův počítač

jak hořce

Bucharest the airport

</section>
