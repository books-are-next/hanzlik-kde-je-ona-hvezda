---
contentType: prose
---

## Lunapark v zimní noci

Noc kolotající noc rozvířená  
tonoucíma rukama  
a tonoucími hlasy

Tma jako poslední výkřik  
Jako pádící  
černý plamen

Kam vzlétají  
tyto mlčící prašné sloupy  
tyto kvílivé útržky zapomínaných vět

Odkud připlouvají  
tyto girlandy zoufalého listí  
tito Chagallovi milenci a koně

tito vševědoucí  
prodavači hořícího smíchu  
a zpocené perleti

Noc krvácející  
noc na kost odraná  
Noc jako v útrobách zvěře

Tma jako šelest  
pohřebního listí  
Tma jako dávno v dětství osiřelá

Ke komu klíčí  
tyto fialové úponky paží  
tyto zápisy bělostné jako mléčné zuby

Čím se nadouvají  
tyto sveřepé stany snu  
jaký lhostejný kámen to padá z hvězd

a jakým žárem taje síťoví  
ve voliérách jedovatých ptáků  
Kdo hrozí ze dna bezedného času

Noc skřípějící jako transmise  
noc supící noc dusající  
noc opásaná ostnatými křídly

Tma jako chrám  
s varhanní sonátou Paula Hindemitha  
Tma jako sluneční oči smrti
