---
contentType: prose
---

## Dětství jako ve snu

V měkkém stínu modřínu  
Pod podlahou  
dunícího toboganu

Ach ano v neprůstřelném stínu  
pohádkové knihy V soukolí  
mechanických studní a hor

S létajícíma očima V sevření  
blankytných vln Na věčné cestě  
od Apenin k Andám

S hlavou v nebetyčném vřesu  
mezi mouchami a krystaly  
na dlani zlatě přesýpavé víly

Uštknutý hadí princ Sám  
v dešti meteorů Sám  
v krvi příběhů
