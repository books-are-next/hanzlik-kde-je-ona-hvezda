---
contentType: prose
---

## Kvadratura kruhu

### Text 1

Toto je ukolébavka  
něžná jako mříž  
za kterou spí moje pětiletá dcera

s očima přísnýma  
jako odjištěný samopal

Milovala bys mě dítě  
kdybys mohla?

To vichr stromy povívá  
a já mám jen své zuby připravené  
na její zuby  
Na krku Vánoce

Na co se tedy umírá  
v té zemi líbezné a plné ptáčků sýkorek a hvězd

když ze srdce mi ubývá a sněží  
chvějivá vločka za chvějivou vločkou

když poezie spí  
a neudrží rozžhavené slunce  
na konci prstů

když i bratří bratřím  
odhazují svůj stesk  
jako žongléři jako bizarní blázni?

Na co se umírá?  
Nemusíš odpovídat  
Díky

### Text 2

Tak na mne padá  
tato hrůzně modrá klenba nebes  
tak jsem tu sám  
s tím triviálním příběhem  
na jehož začátku jsem já  
a na jehož konci zdvíháš své divoce veselé nehty

Myši  
         upíři  
                  a ufoni

A také své oči k mým očím zdvíháš  
nad něž jsem líbeznějších neviděl

Ach nenáviď mě moje dcero  
ach zavraždi mě kouzlem voodoo  
anebo v srdci  
jestli chceš

já té jen miluji  
rozumíš  
naposledy

Toto jsou polibky  
po nichž jako ve snu zůstávají  
tajná ale viditelná znamení

### Text 3

Flétnové dítě  
nabízející svou dlaň  
zoufale sevřenou  
jako by v ní zamykalo mikronézskou lasturu  
teď v čase vánočním

A už jen ostych osekává prsty  
jimiž bych se tě toužil zachytit  
když zbytek lásky mé  
odevzdaně se brání zbytku  
lásky mé

Tak přijď  
a věř mi za nehet

To tvoje moře z lastury  
je moje moře z lastury  
… slyšíš?  
Chceš?

Peer Gynt se trápí  
ale troll  
se směje stříbrným a zalykavým smíchem

### Text 4

Tak cválavě se k spánku vrší  
až úzko mi  
A to je láska? Tato hrůza hvězd?

Ty rty tak miniaturní  
tak připravené k smíchu anebo  
k vyčítavému pláči?

Ach ano to je láska  
neboť se jen díváš —  
a tyto rty když hovoří

proměňují svůj tvar  
v divukrásné pantomimě dětství  
které jak v románu toužíme zastřelit

a jako v poezii oběsit  
Ale ono nás přerůstá a prorůstá  
jako tráva mezi bloky amazonské autostrády

Zasměj se jako já  
když jsem byl tiše mlád  
a znával písně hadů ryb a květin

zasměj se dítě mé  
a sejmi ze mne viny  
nesejmutelné

Jen mít dost času  
poradím si  
i s životem
