---
title: Dítě roku 2000
contentType: prose
---

<section>

O čem sní  
dítě z přelomu tisíciletí?  
Kremelská klenotnice není  
horečnatou vizí zoufalého Aládína  
zde za vykouzleným krápníkovým trsem  
mezi démanty a čelenkami kněžen nečíhá  
fialové netopýří křídlo ifríta  
krvavě viditelná sekyra neviditelného džina  
ani jedové zsinalý spár ghúla

Pohádkové noční můry práchnivějí  
Automatické sondy se neúprosně blíží  
k Saturnovým měsícům  
dítěti únavou olovějí chodidla  
ale oči svítí zářivěji nežli ornáty  
a rubínové kříže

V jerevanském Matenadaranu  
vyčkávavě mlčí folianty  
podepsané Pýthií a Diem  
Vlastní rukou  
Zatímco na ruce dítěte  
náramkový počítač prosí o milost

Ano prázdné vzdušné náruče a zámky  
mytologických bohů  
ano mumifikované dlaně satrapů a králů  
zbrocené zlatem  
— ano živé šťastné dětské ruce

v krystalické podobě  
smysl revoluce

</section>
