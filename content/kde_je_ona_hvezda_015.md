---
contentType: prose
---

## Noční zvuky — interference

Ozývají se krátce a mizí  
dávno před prvním hrdelním křikem ptáků  
noční zvuky v éteru pod gotickou klenbou Prahy  
ztrácejí se a vracejí se  
jako neodbytné refrény  
jsou překrývány agresivnějšími zvuky —

jakési daleké signály Orient-expresů  
kvílivé brzdy aut  
něčí výkřik  
něčí volání  
po lásce  
nebo o život

noční trsy a shluky zvuků  
zoufalá ruka která marně  
projíždí škálou rozhlasových stanic  
na tomto kontinentu  
na této planetě:  
Přijď ke mně  
Polož svá ústa na mé rty

Kde jsi můj blízký hlase  
Kde jsi hudbo mého skutečného srdce
