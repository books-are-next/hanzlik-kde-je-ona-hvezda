---
title: 'Mozart: Rekviem'
contentType: prose
---

<section>

(k narození Kryštůfka)

Tak ke mně přicházíš  
diamantovým prachem vesmíru  
poutníčku  
tou hrůzně nekonečnou dálkou  
z galaxie Makarian 348  
tou zoufalou  
nesetkatelností hvězd  
ale co to je  
ptám se tvých vševidoucích očí  
tvých lasturových chodidel  
co to je 300 miliónů světelných let  
co to je pro nás kteří umíráme  
v jediné naději:  
že se nám věčně vracíš  
dítě

Tam odkud přicházíš  
je pouze černé světlo?  
Pouze kvílení pouze polibky  
nicoty nicotě?  
Pouze nepředstavitelnost?

Anebo radost  
jako radiace vstupující  
až do závěrečné molekuly kostí?  
Jaké je to tam odkud přicházíš  
dítě?

Ach ano  
jsou tam průzračné  
ledové skály z kterých tryská oheň  
jako z plamenometu  
ach ano  
naše budoucí vlasy budoucí ruce a oči  
tam plaše vyhledají  
z fosforové hlíny  
a vzápětí vadnou

ach ano  
dítě  
Ale co je pravda?

Za bědováním  
za galaktickým nářkem?

Jestliže jsi už přišel  
poutníčku  
do těchto labyrintů  
do těchto nor a genetických šifer  
v nichž je mi žíti  
jako utíkavé myši  
v nichž je mi růsti  
jako kterýmkoli jiným krystalům  
jestliže jsi už přišel

odpověz mi

jediné slovo

</section>
