---
title: "Berlín\_— Alexanderplatz"
contentType: poetry
---

<section>

V barevném podzimním odpoledni  
bloumají po Alexandrově náměstí  
skřítkovské čepice dětí  
od fontány a zpátky k fontáně

K hotelu Město Berlín spořádané míří  
američtí tankisté s fotoaparáty  
a britští motostřelci ve skotských sukních  
aby si v nejvyšším patře vypili drink  
nakoupili svým láskám plyšové medvídky  
a přes nedaleký Checkpoint Charlie  
byli do večerky v kasárnách

Turisté z Prahy se zoufale dohadují  
před obchodním domem  
zatímco milenci s modrozelenými vlasy  
se nenasytně vítají pod hodinami  
jako za dávných časů

Ach ano dávné časy jsou všudypřítomné —  
za bělostnými kvádry novostaveb  
se plíží stíny: torza a ruiny  
Döblinův dávný milovaný Alex

Jak sazivé to muselo být jaro —  
liché ruce prohrabávající  
dohořelé liché ulice a domy

A liché oči  
Ano oči z dávna  
Oči Kartáginců v poslední den Kartága  
Oči Babyloňanů když se přes ně převalila  
okovaná jízda

V muzeu Pergamon  
starobabylónští králové a bozi  
mají podivné ozdoby na zápěstích  
snad náramkové hodinky či hvězdné kompasy  
ale nedívají se na ně  
jejich dávné oči hledí do daleka  
k hvězdám anebo k nám  
Počítají náš čas

A v nedaleké galerii  
vybuchují barvy expresionistů  
Hráči skatu na obraze Otto Dixe  
se šklebí kovovými čelistmi a zuby  
kývají na nás plechovými prsty:  
— Vrátili jsme se ze světové války  
měli jsme štěstí přežili jsme

Přežije válku mramorová dívka  
v zahradě vily plné básníků?  
Z jabloně osypané zlátnoucími renetami  
padají soše do klína  
sépiové listy jako němé vzkazy  
Přežije válku jediný náš vzkaz?

Pod vyhlídkovým prstencem televizní věže  
v hloubce 203 metry  
sunou se automobily jako dálkově ovládané  
miniaturní modely  
neóny se probouzejí z denního spánku  
jako stříbrné oční stíny dívek

a bílá zeď  
rozřezává toto rozdělené město  
jako bezpočet jiných hranic a zdí  
rozřezává tuto planetu  
jako by ji kdosi pitval  
na vesmírném chirurgickém stole

Nad Alexandrovým náměstím se šeří  
Zítra se autoři veršů  
mezi odkvetlými rododendrony  
a záhonem zářících aster  
znovu dlouze rozhovoří o problémech světa  
znovu vyšlou tklivé oči  
k nahotě mramorové víly

Jenomže sochy neodpovídají  
Sochy samy jsou odpověď a vzkaz  
Rozumíme jim?  
Nebo netušíme  
že i to podivné berlínské Tschüss  
je dávné francouzské Adieu?

</section>
