---
title: "K\_paní dětských příběhů"
contentType: prose
---

<section>

A nastalo-li zoufalo  
A nastalo-li promlouvání  
ve vlčí řeči  
a smráká-li se v básni jako v jícnu  
se zuby dovnitř zahnutými —

ach paní příběhů  
ach paní tajné svítivé krásy  
v zatemnění v té chatrné tmě války

tak ona stále ještě čeká  
ona princezna s hvězdou na čele  
a statečná a krásná sestra benjamínek  
sejme z nás hrůzné krákoravé peří  
sedmera krkavců

ach paní příběhů  
Barunko v krajině čeření  
v krajině nadějí  
v krajině troufalých zázračných činů

ach paní příběhů  
jak neskonale graciézně nabízíš svou dlaň  
tonu-li ve svém životě jako v kapce jedu  
jako v nesmrtelné mrtvé vodě zla

jak něžně sotva prsteníkem naznačíš  
— a ona je tam vskutku  
seismická průrva v zemi myokardů  
a za nehýtek  
opravdu živá  
živá voda

</section>
