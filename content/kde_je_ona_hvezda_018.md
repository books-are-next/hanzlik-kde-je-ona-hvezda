---
contentType: prose
---

## Snídaně u jezírka

Z daleké básně stín  
tu dívku provází už od procitnutí

A jako ona i stín štíhle pluje  
nad zelenavým stříbrem jitřní trávy

a nedotýká se ho ani nehtem  
Jen zvolna táhle dívce plyne den

a jaksi zimavě a s bázní její oči  
klíčí vstříc jaru

Pak v pozdní večer uléhá  
jak do medové plástve

do čísi náruče Z hladiny vodní  
začiší úzkost Vzlétne luna

a z galaktických spirál rozprchnou se  
skleněné a duté zvuky noci

Plamínek bolesti uhasne v okamžení  
Přichází láska jako něžné mžení

Rosa tu dívku probouzí  
v májovém otroctví:

k zákeřné žízni  
k sveřepému hladu

Z daleké básně stín  
konečně dívku nenávratně míjí —

bez konce šedne v zrcadlech  
a žloutne na fotografii
