---
title: Spánek po havárii Challengeru
contentType: poetry
---

<section>

Noc plná křídel  
noc útěku hvězd  
noc úzkost úzkost

To liliové toužení  
a oči jako ve snu slibující:  
ach potom zítra zítra… zítra

Ach Rainer Maria

Proč nespíš příteli když víš  
že se ti spánku nedostává  
jako květinám

Jen vání oněmí Pak dunění a štěrk  
když této planetě se hroutí srdce jako dům  
Neúprosné krystaly hoře

Příteli usni Zkus zastavit smyčku  
obsedantního filmu —  
ten přízračný a táhlý výbuch záře

to infermo  
nad nímž už vlaje jako nekonečno  
pouhé a čiré nic

Zde v Praze plné labutí  
divokých kachen racků zvířátek  
na jejichž jména si už nevzpomínám

vidím ten vzlet  
a  
pád

Já nedokážu popsat hrůzu jako Dante  
Alighieri  
Ale je ve mně

neboť jsem vás znal  
vás zaslíbené  
dlouhé lidské oči

Kam se to vzdalujete  
v apokalyptickém smíchu  
ohně

do čtvrté dimenze  
v níž shledáte nás  
moudřejšími

anebo  
prostě  
tam?

</section>
