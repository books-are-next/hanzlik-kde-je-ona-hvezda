---
title: "Den a\_noc v\_Karlových Varech"
contentType: poetry
---

<section>

## 1  
(náměstí)

Z mramorové kavárny Elefant  
jako z mramorové krypty  
rychlýma nohama  
oněma půvabnýma nohama mrtvých  
     nadsvětelnou rychlostí prchajících  
         ze svých práchnivějících zapomínaných těl  
nohama jako fialová úzkost tajícíma  
     do obrazů Salvadora Daliho  
          a do snů šestnáctiletých Jeanů Arthurů  
            těch básníků těch zoufalých  
            šestnáctiletých chlapců  
nohama dívek právě prchajících  
z mramorové krypty kavárny Elefant  
prchají mé lásky  
v paranoidní mlze termálních pramenů  
rovnýma nohama  
do řeky plné jantarových ryb  
a průsvitně růžových a rumělkových ryb  
vracejí se s tou řekou  
nadsvětelnou rychlostí všech  
     do minula uplynulých věcí  
rychlostí nenávratné krve kterou jsem protesknil  
rychlostí bolesti která nás střílí  
jako králíky jako chiméry jako škodnou  
jako šestnáctileté básníky

Ach město  
jako krypta nepřístupné  
šestnáctiletým  
ach město  
práchnivějící nad mými vzpomínkami  
jako větev vonícího kvetoucího jedového stromu  
se zbytky kůstek  
dávno uklovaného  
     útlého krákoravce

Ach město kam se komatózně prodýchávám  
     vzpomínkami  
jako třínohý vlk  
po své zkrvavené stopě  
On zdechnout  
Já?

## 2  
(Goethova vyhlídka)

Kde je ten kámen  
kde je ten strom  
kde je ten vzkaz  
Thomase Wolfa  
kde je ta jeskyně  
v níž se k nám dávné dětství lísá  
laskavým okem jako chobotnice  
kde je ten kámen  
kde je ona hvězda  
a kde jsi ty  
dívenko nezvlčilá  
abys mě dovedla  
po kroku krůček  
ke šťastné smrti

## 3  
(park)

Ta dívka skrytá v noře květů  
jako v chlorofylovém a hrůzném  
altánu z grimmovských snů  
ach dětství skrývaného  
za sněžným filigránem střech

Jak stříbrně a zeleně ti je  
malá mořská vílo v lázeňském parku  
Jak daleko je ke Kodani  
jak blízko k útlým Hansům Christianům

Jak blízko stále ještě  
mám k sobě zpátky

To jenom chiméry ve mně  
se na mne něžně zlomyslně zubí  
to jenom vlk v mém srdci  
mě dávno pohltil

## 4  
(noc)

„Only Love“  
ano dítě only love  
na tomto parketu který září nesrovnatelně krvavěji  
než dávné rumělkové ryby v karlovarské řece  
only love —  
šílení nohou  
šílení nohounek a drobných dětských nožek cupydup  
ach ano jako z pohádky

A jako v pohádce  
jsem cupydupy u tebe  
a vzápětí žel cupydupy zpátky  
„I just know you say I love you…“  
— hle kterak se banality mísí promíchávají  
jako sépie jako bratřící se opilci  
v interferenci jazyků a ras  
zatímco na parketu náhle krvácivě zažhne  
tvoje jediná  
bosá a bílá  
noha dítěte

Nad barem tiše škrtičsky se smějí  
zelené šlahouny popínavých květin  
obepínajících jako v lásce  
lahvově zelené lahve alkoholů

Jak do daleka odlétla tvá radost  
s chodidly z labutího peří

## 5  
(sen)

Jako zvířátko stříbrné srsti  
a očí z jiné galaxie  
jako malá dýchající bytost  
kterou potkáváme ve snu —  
a ona (ovšem) bytost z galaxií  
před procitnutím uniká a neprozradí  
své jméno  
tak ty mi unikáš  
nejen za víčky zamčenými  
na sedmero pohádkových západů  
a nikdy nikdy nevyzradíš  
své skutečné jméno

ach labutě  
ach písně o jezerech  
ach stopy v kameni  
otisklé jako v dosud živé lávě

Toto je tvá ruka na mém srdci  
ruka ve které divoce teče a tepe krev  
a toto je má ruka na tvém srdci  
(ve kterém divoce teče a tepe krev)  
jedna smutná ruka  
na jednom živém srdci

ach dítě  
můj tenounký můstku spojovací  
a dítětem ve mně

## 6  
(procitání — návštěva jako z UFO)

Normální podzim  
            Vítr  
ten člověk přichází a říká  
— Dobré odpoledne dcerunko  
a  
— Ahoj ty už jsi veliká  
pomalu ti budu muset říkat slečno  
To se tak říká  
A ona se dívá  
všema svýma velikýma očima  
klíče ve své bázlivé levé pěsti:  
— Maminka ještě není doma  
pane

</section>
