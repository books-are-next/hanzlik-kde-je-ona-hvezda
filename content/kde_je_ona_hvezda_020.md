---
title: "Goethe v\_Mariánských Lázních"
contentType: prose
---

<section>

Lesy pokřtěných pramenů  
a pohanských trav

V inspirující zeleni  
jako opálový šperk

jako želvová kamej  
její nahé tělo

Déšť slunce Andělé  
zuřivě skřípou platinovými zuby

Ach ano Ještě jedinkrát  
zatratit duši

Ještě naposledy  
hryzat ten mramor který ožívá

To maso něžně plynoucí  
jak verš

Zešílet Zkrásnět Omládnout jak fénix  
v té alchymii hořícího klína

Ach! Ulrika von Levetzow  
je tiše šťastná

Tiše šťastně laská  
umdlelou bílou básníkovu hruď

A velký znalec tmy a velký znalec světla  
už ví — pozítří přijde ďábel

a vybere svou daň Poslední podpis:  
stesk po hrotech ňader

vystřelujících přímo proti ústům  
jako pistole sebevraha

Nebude třeba perořízkem  
rozříznout dlaň

Nemetaforické  
chrlení tuberkulózní krve

</section>
