---
title: Nebeská pouť
contentType: poetry
---

<section>

Jenom obloha a oči dětí mohou být  
tak básnicky čisté  
tak sterilní  
tak bezútěšně prázdné

a toto je líbezná nebeská pouť  
neboť ani nad Karpatami  
se neválí v cárech drákulovská mlha  
naopak  
horské potoky a okna naivních malířů se třpytí  
jako by letadlo rozhazovalo plnými hrstmi  
plátky jasmínu a slídy anebo barevná sklíčka  
do zázračných dětských kaleidoskopů

ach ano  
Hans Christian Andersen se hrozí  
že tříštíme zrcadlo Zimní královny  
že v našich srdcích zbude jen tma  
dlouhá jako nukleární celoplanetární mráz

ach ano po nevinném nebi  
nevinně plují nevinní beránci  
irelevantní lásky

zatímco dole v neproniknutelných lesích  
se dosud dějí starověké mýty:  
na březích řek jako harfy lkají  
blouznivé rusálky se zlomeným srdcem  
v krápníkových jeskyních si hryžou klouby  
zoufalí princové zakletí do netvorů  
a z fosforeskujících pařezů  
vykukují úskoční trollové —  
ano k ránu to všechno zahalí mlha  
jako surrealistický sen  
jako ona tíživější skutečnost  
profesorů Adlera a Freuda

Ach ano ale dnes  
obloha je neskutečně modrá  
modrá jako na ikoně Iona Prodana —  
už více než sto let  
na tomto křehkém skle vzlétá  
prorok Eliáš ve zlatém voze  
taženém čtyřmi červenými oři

(ovčák pase stádo  
přadlena přede a kolébá dítě  
oráč krájí zlatým rádlem  
zem)

Ach ano ale kam  
vzlétá prorok Eliáš?  
Vznáší se na nebesa legend  
anebo přijal nabízenou ruku  
budoucích civilizací  
a přátel smyček v časoprostoru?

Ach ano dnes je obloha jako stvořená  
pro nebeskou pouť  
pro nanebevzetí člověka  
vznešené  
jako sousoší Henryho Moora

neboť dvanáctileté víly na bukurešťských bulvárech  
se vodí za ruce jako shakespearovští milenci  
s rozžhavenýma očima Brancusiho byst  
neboť dávno zapomenutý prach  
básnířky Carmen Sylva z rodu královského  
se marně touží spojit s jedinou slzou  
lidského štěstí  
nebo lidské trýzně

Ach ano  
toto je pouze naše věc

Třpytící se zlaté hroty raket  
jsou připraveny následovat  
třpytící se zlatý Eliášův vůz

</section>
