---
contentType: prose
---

## Nobelova cena 1985

Nobelovy ceny v ohňostroji fotoblesků…  
Vědci tápou v prchavé kapce Země  
lámou si nehty o černý krystal vesmíru  
padají nesčíslným časem  
jako opalizující hvězdnou studnou  
na jejímž dně se chvěje  
sluneční záře slza a kámen  
oživlé v člověku

neboť oni jsou andělé na špičce jehly  
poznání  
zatímco my  
miliardy whitmanových stébel trav  
spatřujeme sotva housle v Einsteinových rukou

Ach ano Klaus von Klitzing  
je mladý fyzik s klukovským úsměvem  
Ale objev  
zlomkového kvantového Hallova jevu…?  
Jak útěšně a blízce zní  
že vědec ukázal fyziku  
jako vědu stále ještě pokusnou —  
i jeho čtyřletý syn Thomas  
pokusně ničí první budík  
a osmiletá Kristýna pokouší štěstí  
v počítačové hře na kosmickou válku

Profesoři Jerome Karle a Herbert Aaron Hauptman  
se nenarodili u Poznaně jako Klaus von Klitzing  
koncem druhé světové války  
ale naopak v bezpečném Brooklynu a New Yorku  
koncem světové války první

Ach ano profesor Hauptman prý tvoří  
jedinečná umělecká díla z barevných skel  
pojďme tedy na výstavu s pány profesory —  
ale jejich přímá rentgenová analýza  
krystalových struktur…?  
Což neumožňuje pitvat se ve střevech molekuly  
s přesností tisíckrát větší  
než je vzdálenost mezi atomy?  
Opravdu? Rozumím Samozřejmě  
S přesností tisíckrát větší…

Ach géniové s houslemi  
jak útle blízko metaforám ocitáte se  
jak blízko naší psychotické mlze  
ale jak přesto vzdalujete se nám  
jako ve zpěněných vlnách Rýna  
za nevypočitatelnou vílou Loreley  
My jenom nasloucháme  
nezazní-li slovo jako zážeh  
z kovů a plastů z aparatur  
do tonoucí duše člověka

Také další z laureátů jsou samý úsměv —  
profesoři Joseph L. Goldstein a Michael S. Brown  
věří že pomohou zachránit srdce  
jejich magie v zásvětí hypercholesterolemie  
je nejen těžko vyslovitelná  
ale opět  
srozumitelná nám lidem  
sotva jako písmo podzimního vichru

Ach ano oni se usmívají  
vzdáleni nám a blízcí nám  
oni se usmívají plni strachu  
o nádherné snadno zranitelné  
lidské srdce  
oni se všichni usmívají plni strachu  
o srdce a mozek plíce játra  
této stále nedospělé planety

oni se usmívají  
přes neviditelné ostré hrany hrůzy jako ten  
který svou poslední exaktní zprávu  
podepsal bez akademických titulů  
v lednové Praze:  
Jaroslav Seifert

Ano vraťme se k srdci  
které dnes i básníci znají  
pod výhrůžným jménem myokard  
neboť právě kardiologové  
Bernard Lown a Jevgenij Čazov  
převzali poslední z Nobelových cen  
Cenu míru

Proč lékaři vydávají proklamace?  
Protože každou sekundu umírá dítě  
které nemohlo být očkováno  
Protože každou minutu utrácí svět za jaderné zbraně  
jeden a půl miliónu dolarů

A lze-li nazvat hirošimskou pumu hračkou  
ve srovnání s bombou megatunovou  
kde zbude bezpečný Brooklyn  
kde zbude útulno a oči dětí jako jitřenky  
nad svátečním stolem?  
Který Salvador Dali namaluje  
hořící žirafu  
hořící ocel a hořící lidi  
skelnatějící poušť a k nebi tryskající  
kamenné kvádry zikkuratů?

Nekonečně těžce se svět učí  
Jen mít dost času  
Nebo přežijí jen mytologičtí bohové  
se vzpomínkami kterých se budou hrozit  
a které přesto budou přivolávat  
jako člověk jenž s pohledem do zrcadla  
sám sebe zoufale rdousí
