---
contentType: prose
---

## Hvězdné války

Kdo jsou tyto bytosti  
plížící se démantovou tmou  
jako ze čtvrté dimenze strachu

Čí jsou tyto tváře z halucinací  
s očima plnýma síry  
a s fialovými zuby vampýrů

Komu patří tato androidní chapadla  
křemičitě tvrdá a rosolově slizká  
tyto plovací blány a antiradiační štíty

Kdo jsou tyto okřídlené pavoučí bytosti  
tkající třaskavou meziplanetární síť  
z šedivých vlasů naší úzkosti

Odkud přicházejí tyto satanické obsese  
Hieronyma Bosche a Franciska Goyi  
tito půlnoční průvodci Salvadora Daliho

Kam směřují tyto mýtické hybridy  
s geniálními krystalickými mozky  
a žáruvzdornými drápy

Kdo jsou tito nebibličtí proroci  
shlížející na páchnoucí lidské bláto  
očima lokátorů a laserů

Kdo jsou tyto nadpozemské bytosti  
číhavě pulsující zjitřené  
jako množící se viry

Kdo jsou tito antihumanoidi  
v jejichž snech jako symfonie hřmí  
nekonečná zářivá anihilace

Kdo jsou oni nad našimi hlavami  
nad našimi střechami a korunami stromů  
nad našimi oblaky nad štíty velehor

nad naší Zemí nad Lunou a Marsem  
nad Venuší a nad Sluncem  
nad živou Galaxií

nad naší trýzní radostí  
a nad zranitelností  
chlorofylu i lidských plic a srdcí

Kdo jsou tyto neúprosné computery  
jejichž iridiové zobáky jsou dokořán  
jejichž póry vydechují neuroparalytický plyn

Kdo jsou tito kostliví hudci na kostní flétny  
posedlí dmychači nukleárních varhan  
uhranutí zrcadlem Apokalypsy

Kdo jsou tyto bytosti  
plížící se démantovou tmou  
jako ze čtvrté dimenze strachu

žonglující suicidálním úsměvem  
klovající žiletkovým nehtem  
do našich rtů a spících očních víček

Kdo se to nad námi ve vesmírném mrazu  
pythicky šklebí s monoklem  
na skleněném oku

Kdo se to vznesl na erupci fosílií  
z dna Marianských příkopů  
z dna prapaměti kdesi v antikosmu

Kdo jsou tyto bytosti  
plížící se démantovou tmou  
jako ze čtvrté dimenze strachu

Mrtvá biologická větev  
nerozluštitelný deník schizofrenika  
plný glosolálií a nesmyslných čar

zde pod nebem bohů a vesmírné fyziky  
kde jako tráva úporné trvá  
touha žít žít milovat a žít

nezměnitelný  
neporazitelný  
genetický kód lidstva
