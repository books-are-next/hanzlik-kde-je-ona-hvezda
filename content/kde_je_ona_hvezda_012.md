---
contentType: prose
---

## Noční můra — Nightmare

Trápí mě trápí noční můra  
trápí mé trápí několik veršů  
z učebnice speciální psychiatrie  
trápí mě trápí několik svazků  
bezútěšné lyriky

Ach noční můro  
oh my nightmare nightmare  
má první lásko ve dnech líbezných  
když jsem byl útle mlád  
a bíle mi bylo pod jabloní  
bezpečně schovanému  
nádherně ukrytému  
maličkému ve skořápce veršů  
Dylana Thomase

Oh nightmare nightmare  
ach má noční můro  
Tonu v řece času  
která mě rdousí jako had  
s hypnotickýma očima  
v té Léthé řece básníků  
v níž ty jsi dosud spočinula sotva nehtem  
své čínsky drobné nohy

oh nightmare nightmare  
moje noční můro  
toto je okamžik kdy odevzdaně stojím  
přitisknut ke zdi  
svého věku jako ke zdi  
panelového bytu

ach vbodni konečné ten triviální corpus delicti  
dvojím či trojím ostřím zdobený  
ten pohádkový dvojnůž nebo trojnůž  
ach vbodni ho doprostřed mého čela  
ach vyhloubí mi třetí oko  
mezi mýma dvěma očima  
ať prozřu  
ať pochopím už konečně  
proč jsem se tolik mýlil  
bože můj  
proč ve mně slunce zapadá  
tak záhy  
tak dřív než stačím vysvětlit  
cokoli komukoli

oh nightmare nightmare
